**Návrh usnesení**

Republikový výbor se usnesl takto:

1. **Schvalují** se nová rozpočtová pravidla.
2. Dosavadní rozpočtová pravidla se **ruší**.
3. Ve statutu finančního odboru se **vypouští** nadpis *Základní pravidla finančního odboru* a navazující § 7 až 13. 
4. Rozpočty registrované podle dosavadních předpisů se **považují** za registrované v souladu s novými rozpočtovými pravidly.
5. Účelové určení veřejných peněz za již obdržené veřejné peníze se **řídí** novými rozpočtovými pravidly. Ve schválených rozpočtech na rok 2014 se 
    a) **nahrazuje** název účelového určení *Veřejné peníze* názvem *Politická činnost* u všech rozpočtových položek (v souladu s § 3 odst. 3 nových rozpočtových pravidel) 
    b) **vyznačuje** u těchto rozpočtových položek, že zdrojem jsou *Veřejné peníze* (v souladu s § 3 odst. 2 nových rozpočtových pravidel).
6. Republikovému předsednictvu se **ukládá**, aby do rozpočtového systému zaznamenalo změny provedené tímto usnesením.
7. Toto usnesení **účinkuje** pátým dnem po vyhlášení. 

* * *

# Rozpočtová pravidla

## Úvodní ustanovení

##### § 1 Účel předpisu

Rozpočtování má za cíl, aby hospodaření strany bylo předvídatelné, průhledné a vyloučilo nepřiměřenou závislost krajských sdružení na rozhodování orgánů strany na celostátní úrovni.

##### § 2 Rozpočtové určení příjmů

(1) Účelově určené[^ucel] ve prospěch příslušného krajského sdružení jsou následující podíly příjmů: 

| Příjem                                        | Podíl  | 
| --------                                      | ------ | 
| Příspěvek na úhradu volebních nákladů         | 30 %   | 
| Stálý příspěvek                               | 20 %   | 
| Příspěvek na mandát poslance nebo senátora    | 50 %   | 
| Příspěvek na mandát zastupitele               | 80 %   | 
| Nájem a prodej spravovaného majetku           | 80 %   | 
| Členský příspěvek                             | 50 %   | 

(2) Příjmy z pořádání tombol, kulturních, společenských, sportovních, rekreačních, vzdělávacích a politických akcí jsou účelově určené ve prospěch organizační složky, která je uspořádala.

[^ucel]: § 7 pravidel hospodaření

##### § 3 Hospodaření s veřejnými penězi

(1) **Veřejnými penězi** se rozumí peníze ze státního příspěvku na úhradu volebních nákladů[^uhrada-nakladu] a příspěvku na činnost.[^cinnost] 

(2) Strana hospodaří s veřejnými penězi tak, aby se veřejnost mohla průběžně seznamovat s rozpočtovanými i skutečnými výdaji z veřejných peněz. Příjmová rozpočtová položka s veřejnými penězi je svázána (§ 9) s odpovídající výdajovou položkou. V rozpočtu se u obou druhů rozpočtových položek eviduje, zda jsou jejich zdrojem veřejné peníze. 

(3) Veřejné peníze jsou určeny jen na politickou činnost Pirátů a činnost s ní související (např. příprava návrhů zákonů, pronájem či koupě míst pro kontakt s veřejností, politické akce a kampaně, zapojení veřejnosti, politické vzdělávání, platby úřadům, provozní výdaje strany, veřejně prospěšné projekty v souladu s politickým programem, mezinárodní akce Pirátského hnutí). 

[^uhrada-nakladu]: § 85 zákona č. 247/1995 Sb., o volbách do Parlamentu České republiky, ve znění pozdějších předpisů, § 65 zákona č. 62/2003 Sb., o volbách do Evropského parlamentu, ve znění pozdějších předpisů.
[^cinnost]: § 20 odst. 2 zákona č. 424/1991 Sb., o sdružování v politických stranách a politických hnutích, ve znění pozdějších předpisů.

##### § 4 Harmonogram rozpočtování

Harmonogram pro projednání rozpočtů s pořádkovými lhůtami se stanoví následovně:

| Konec lhůty   | Úkol                                               |
| ------------- | ------------------------------------------         |
|               | *na následující rozpočtové období*                 |
| 15. 10.       | předložení rozpočtu strany                         |
| 5. 11.        | schválení rozpočtu strany                          |
| 10. 11.       | předložení rozpočtu krajského sdružení             |
| 31. 11.       | schválení rozpočtu krajského sdružení              |
| 10. 12.       | možnost předložení rozpočtu místního sdružení      |
| 31. 12.       | možnost schválení rozpočtu místního sdružení       |
|               | *za předchozí rozpočtové období*                   |
| 1. 2.         | předložení výsledků hospodaření                    |
| 1 . 3.        | předložení výroční finanční zprávy republikovému výboru |
| 10. 3.        | předložení výroční finanční zprávy celostátnímu fóru |

## Rozpočet

##### § 5 Rozpočtové období

Rozpočet schvaluje rozpočtová jednotka na rozpočtové období jednoho kalendářního roku.

##### § 6 Soustava rozpočtů
(1) Všechny rozpočtové příjmy a výdaje jsou soustředěny v jediném rozpočtovém systému, který je veřejným informačním systémem strany vedeným finančním odborem. Rozpočet musí být v souladu s předpisy, s rozpočtovým výhledem, výsledky hospodaření v předchozím rozpočtovém období, účelovým určením peněz, závazky strany a nadřízeným rozpočtem.

(2) V soustavě rozpočtů je rozpočet na vyšší organizační úrovni nadřízen rozpočtu na nižší organizační úrovni. Sestavování rozpočtu je povinné pro stranu a pro krajská sdružení. Soustavu rozpočtů tvoří

| Rozpočtová jednotka | Předkladatel              | Schvalující orgán   |
| ------------        | ------------------------- | ------------------- | 
| strana              | republikové předsednictvo | republikový výbor   | 
| krajské sdružení    | krajské předsednictvo     | krajské fórum       | 
| (místní sdružení)   | (místní předsednictvo)    | (místní fórum)      |

##### § 7 Skladba rozpočtu

Rozpočet se skládá z 

a) příjmových rozpočtových položek (uvedených s kladnými částkami),
b) výdajových rozpočtových položek (uvedených se zápornými částkami), 
c) rozpočtové položky se saldem rozpočtu (přebytkem nebo schodkem),
d) informace o financování salda rozpočtu.

##### § 8 Rozpočtová položka

(1) Rozpočtová položka je oddělenou částí rozpočtu, u které musí být uvedeny následující informace:
    a) název, který vymezuje původ příjmů nebo druh výdajů, v souladu s případným účelem peněz,
    b) rozpočtový limit, tedy nejvyšší přípustný výdaj nebo příjem rozpočtové položky,
    c) odpovědná organizační složka, která s rozpočtovou položkou hospodaří,
    d) datum registrace rozpočtové položky, pokud již byla registrována.

(2) U rozpočtové položky se dále uvedou následující doplňkové informace, pokud je to možné:
    a) účel peněz podle pravidel hospodaření, který je společný pro peníze v rozpočtové položce,
    b) vazba na jinou rozpočtovou položku (§ 9), pokud existuje,
    c) informace o tom, zda jde o veřejné peníze (§ 3 odst. 2).

(3) Rozpočtové položky se sdružují do rozpočtových kapitol. 

##### § 9 Vazba mezi rozpočtovými položkami

(1) **Vazba** mezi příjmovou a výdajovou rozpočtovou položkou je tehdy, pokud mají být výdaje ve výdajové rozpočtové položce financovány z příjmové rozpočtové položky (např. výdajová rozpočtová položka na volební kampaň bude financována z příjmové rozpočtové položky s dary na kampaň určenými). 

(2) Na jedné nebo na obou stranách vazby se může nacházet také více rozpočtových položek. 

(3) Výdaje z nevázaných rozpočtových položek se financují z ostatních příjmů bez vazby.

##### § 10 Příjmy a výdaje rozpočtu
(1) Jako příjmy se v rozpočtu vedou příjmy stanovené zákonem,[^prijmy] jakož i výsledky hospodaření převedené z minulého rozpočtového roku a případně příjmy z nadřízeného rozpočtu (§ 6 odst. 2).

(2) Jako výdaje se v rozpočtu vedou výdaje stanovené zákonem,[^vydaje] jakož i výdaje do podřízeného rozpočtu. 

[^prijmy]: § 17 odst. 4 zákona č. 424/1991 Sb., o sdružování v politických stranách a politických hnutích, ve znění pozdějších předpisů.
[^vydaje]: § 18 odst. 1 písm. c) zákona č. 424/1991 Sb., o sdružování v politických stranách a politických hnutích, ve znění pozdějších předpisů.

##### § 11 Rezerva předsednictva

(1) **Rezerva předsednictva** je výdajovou rozpočtovou položkou, ze které republikové předsednictvo platí rozpočtově nezajištěné výdaje v průběhu rozpočtového období. 

(2) Rezerva předsednictva nesmí přesahovat pětinu celkových příjmů ani výdajů rozpočtu.

##### § 12 Omezení schodku

Schodek rozpočtu je přípustný pouze v případě, že jsou splněny všechny následující podmínky:

a) schodek rozpočtu je potřebným způsobem financován, 
b) byl přijat rozpočtový výhled a ten se schodkem počítá, 
c) existují velmi pravděpodobné zdroje, ze kterých bude schodek v následujícím rozpočtovém období vyrovnán, 
d) není dále prohlubován schodek z minulých období.

## Základní rozpočtové postupy

##### § 13 Návrh rozpočtu

(1) Návrh rozpočtu musí musí obsahovat název rozpočtové jednotky, pro kterou se sestavuje, jakož i jednotlivé rozpočtové položky.

(2) Návrh rozpočtu předkládá příslušné předsednictvo schvalujícímu orgánu, který se o něm usnáší. Schvalující orgán musí mít skutečnou možnost a dostatečný čas, aby se s návrhem seznámil, případně v návrhu z vlastního podnětu provedl změny. Hlasování o rozpočtu je třeba řádně oznámit. 

##### § 14 Registrace rozpočtu
(1) Schválený rozpočet předkládá příslušné předsednictvo bez zbytečného odkladu  k registraci finančnímu odboru. Finanční odbor registruje jednotlivé rozpočtové položky rozpočtu předloženého k registraci, které jsou v souladu s předpisy. 

(2) Finanční odbor vyrozumí předkladatele rozpočtu o zjištěných nedostatcích, neregistrovaných rozpočtových položkách a možnostech nápravy. 

##### § 15 Změna rozpočtu

(1) Rozpočet smí být měněn pouze některým z následujících rozpočtových opatření:

    a) **Rozpočtový dodatek**. Rozpočet smí schvalující orgán v průběhu rozpočtového roku změnit; postupuje se obdobně podle ustanovení o rozpočtu. Jde o jediné rozpočtové opatření, které vyžaduje souhlas schvalujícího orgánu.
    b) **Náprava nedostatků**. Předkladatel je zmocněn podle své úvahy napravit nedostatky zjištěné během registrace rozpočtové položky nebo v návaznosti na změnu skutečností, a to jen v nezbytném rozsahu zjištěných nedostatků.
    c) **Zkrácení rozpočtové položky**. Určitou výdajovou rozpočtovou položku smí předsednictvo nejvýše jednou během rozpočtového období zkrátit nejvýše o jednu pětinu; postupuje se obdobně jako u žádosti o proplacení. Takto získaná částka se převede do jiné rozpočtové položky.
    d) **Přesunutí rezerv**. Příslušné předsednictvo může kdykoliv během rozpočtového období svou rozpočtovou rezervu zcela nebo zčásti převádět do jiné rozpočtové položky rozpočtu. 
    e) **Automatická změna rozpočtu**. Při automatické změně rozpočtu změní finanční odbor potřebným způsobem rozpočtovou položku a ve vazbě na tuto změnu upraví i rozpočtovou rezervu tak, aby zůstala v povoleném rozmezí (§ 11). Nepostačuje-li taková změna, upraví výši přebytku rozpočtu. Není-li v rozpočtu přebytek nebo není změna dostatečná, vyzve příslušné předsednictvo k nápravě nedostatků nebo provedení jiné změny rozpočtu. 

(2) Změnu rozpočtového výhledu, výdajové rozpočtové položky nadřízeného rozpočtu, rozpočtových pravidel a jiných ovlivnitelných skutečností lze provést jen v rozsahu, který nemá vliv na výdaje, které strana již zaplatila, ujednala nebo schválila.

##### § 16 Změna skutečností 
 
V návaznosti na opravu odhadu podle schváleného výsledku hospodaření, nepředvídané skutečné příjmy, organizační změny, prokazatelné opravy rozpočtových položek v důsledku podstatného snížení skutečných příjmů oproti očekávání, daňové změny a jiné ovlivnitelné i neovlivnitelné závazné skutečnosti provede finanční odbor automatickou změnu rozpočtu (§ 15 odst. 1 písm. e).

##### § 17 Rozpočtové provizorium

V **rozpočtovém provizoriu** se v rozpočtovém období hospodaří, pokud byla porušena povinnost sestavit rozpočet, a to až do registrace rozpočtu. V rozpočtovém provizoriu finanční odbor na žádost předkladatele rozpočtu registruje bez schválení schvalujícího orgánu jen výdajovou položku obsahující rozpočtovou rezervu ve výši, která mimo jiné nepřesáhne výši rezervy předsednictva v minulém rozpočtovém období.

##### § 18 Pracovní rozpočet

V rámci schváleného rozpočtu předsednictvo může schválit pracovní rozpočet volební kampaně, orientační rozpočet organizační složky nebo jiný  pracovní rozpočet, podle předsednictvo ukládá za úkol hospodařit. 

##### § 19 Rozpočtová kontrola

Příslušné předsednictvo zajistí, aby na úrovni organizační jednotky, která sestavuje rozpočet, byla zřízena kontrolní komise.[^kk] Dokud není kontrolní komise zřízena, hospodaří se v rozpočtovém provizoriu (§ 17). Rozpočtovou kontrolu upravují jiné předpisy.[^kontrola]

[^kk]: Čl. 7 odst. 4 písm. c) stanov.
[^kontrola]: Pravidla hospodaření, rozhodčí řád. 

## Další dokumenty

##### § 20 Rozpočtový výhled

(1) **Rozpočtový výhled** je finančním plánem, kterým se řídí hospodaření na výhledové období mezi volbami do Poslanecké sněmovny Parlamentu České republiky. 

(2) Rozpočtový výhled 

    a) obsahuje přehled předpokládaných souhrnných příjmů a výdajů ve výhledovém období, 
    b) vyčísluje dlouhodobé závazky a jiné povinnosti a odhaduje výdaje na nejnáročnější plánované činnosti ve výhledovém období,
    c) určuje základní ukazatele pro rozpočty přijaté ve výhledové době včetně odhadovaných příjmů a výdajů rozpočtu a výdajů na podřízené rozpočty,
    d) stanoví, které ukazatele jsou informativní a které jsou závazné. 

(3) Návrh rozpočtového výhledu může předložit až republikové předsednictvo zvolené po volbách.[^nove-predsednictvo] Dále se při schvalování rozpočtového výhledu postupuje přiměřeně podle ustanovení o rozpočtu. Změny rozpočtového výhledu lze však provést jen dodatkem.

[^nove-predsednictvo]:  Čl. 6 odst. 9 stanov.

##### § 21 Výsledky hospodaření

(1) **Výsledky hospodaření** jsou informace o plnění rozpočtu v předchozím rozpočtovém období, které schvaluje republikový výbor. Výsledek hospodaření se převádí do rozpočtu na následující rok. 

(2) Pro účely projednávání rozpočtu na následující rozpočtové období, pokud není dosud schválen výsledek hospodaření, se použije odhad finančního odboru. Pokud se odhad liší od skutečnosti, provede se po schválení výsledku hospodaření automatická změna rozpočtu (§ 15 odst. 1 písm e).

(3) Výsledky hospodaření předloží republikové předsednictvo republikovému výboru.

##### § 22 Výroční finanční zpráva

(1) **Výroční finanční zprávu**, její obsah a předložení upravuje zákon.[^VFZ]

(2) Výroční finanční zprávu zpracovává pro republikové předsednictvo finanční odbor a republikové předsednictvo ji předloží republikovému výboru ke schválení. 

(3) Republikový výbor předloží zprávu celostátnímu fóru k projednání v referendu.[^Referendum]

[^VFZ]: § 18 zákona č. 424/1991 Sb., o sdružování v politických stranách a politických hnutích, ve znění pozdějších předpisů.
[^Referendum]: § 27 a násl. jednacího řádu celostátního fóra.

## Závěrečná ustanovení

##### §23 Prováděcí předpisy

Tento předpis provede finanční odbor: Vyhláškou stanoví zejména jednotné třídění příjmů a výdajů, závazné pro rozpočty, sledování jejich plnění a pohyby na účtech finančních aktiv.
