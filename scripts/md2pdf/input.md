**Návrh usnesení**

Republikový výbor se usnesl takto:

1. **Schvalují** se nová pravidla hospodaření.
2. Dosavadní pravidla hospodaření se **ruší**.
3. Nevyřízené žádosti o proplacení se posoudí podle nových pravidel hospodaření. 
4. Toto usnesení **účinkuje** pátým dnem po vyhlášení. 

* * *

# Pravidla hospodaření


## Obecná ustanovení

##### § 1 Účel předpisu

Pravidla hospodaření stanoví způsob, kterým orgány strany odpovědně, průhledně a hospodárně nakládají s majetkem strany.

##### § 2 Dobrovolnictví

Organizační složky zajišťují plnění svých úkolů přednostně dobrovolníky. Nelze-li důležitý úkol v požadované kvalitě zajistit pomocí dobrovolníků, organizační složka ho zajistí aspoň částečně dobrovolnicky, jinak za přiměřenou odměnu za obvyklých obchodních podmínek.

##### § 3 Hospodář 
**Hospodář** je člověk, který stojí v čele organizační složky, jeho zástupce nebo jiný člen, kterého organizační složka určila hospodářem. Hospodář vykonává oprávnění k věcem, která organizační složka spravuje, udílí ohledně těchto věcí pokyny v mezích určených organizační složkou a v rozsahu působnosti organizační složky za stranu právně jedná v obvyklých věcech. 

##### § 4 Péče řádného hospodáře
Hospodář a ten, kdo se účastní rozhodnutí o hospodaření strany, má postupovat s nezbytnou loajalitou i s potřebnými znalostmi a pečlivostí. Pečlivě a s potřebnými znalostmi jedná ten, kdo při rozhodování mohl v dobré víře rozumně předpokládat, že jedná informovaně a v obhajitelném zájmu strany.

##### § 5 Zakázaná právní jednání
Zakazuje se

a) hospodařit s věcí v majetku strany v rozporu s politickým programem strany,
b) kupovat komplexní služby mediálních agentur bez podstatného vkladu dobrovolníků, reklamu větší hodnoty, hradit občerstvení na večírcích nebo jiné nepřiměřené občerstvení, alkohol a jiné psychotropní látky, ledaže strana cenu koupě uhradí z prostředků na to určených dárcem, jinak celostátním fórem,
c) slibovat třetí osobě za její protiplnění politický prospěch, kterým není naplňována politika strany,
d) právně jednat jménem strany ve vlastní věci nebo jiném případu střetu zájmu strany s osobním zájmem, aniž by byl jednající v dané věci nahrazen,
e) vynakládat prostředky na zjevně zbytečně nákladné alternativy (např. na taxislužbu nebo leteckou přepravu, jen pokud to úkol vyžaduje). 


##### § 6 Výběrová řízení

Na záměr zahrnující zcizení větší hodnoty musí orgán strany vypsat veřejné výběrové řízení ve dvou fázích:

1. V **zadávací fázi** určí hospodář orgánu strany požadavky na nabídky a způsob výběru vítěze takovým způsobem, aby kritériím hodnocení mohli uchazeči přizpůsobit své nabídky. Proti zadání lze podat rozklad k nadřízenému orgánu strany.

2. V **hodnotící fázi** vybere hodnotící komise vítěze. Nestačí-li hodnocení podle nabídkové ceny, hodnotící komise musí být sestavena nejméně ze tří odborníků způsobem schváleným v zadávací fázi. Rozhodnutí o hodnocení lze přezkoumat na základě stížnosti, která nemá odkladný účinek.

##### § 7 Účel věci 

(1) Věc může být závazně určena pro některý účel, případně také k užívání určitou organizační složkou strany. Věc s určeným účelem je zakázáno zcizit za jiným účelem, dokud účelové určení trvá.

(2) Účelové určení vzniká, pokud tak stanoví předpis[^ropr] nebo v souladu s ním právní jednání, které stranu zavazuje.[^zavazek] Účel peněz v rozpočtové položce se stanoví podle rozpočtu schváleného v souladu s jiným předpisem.

(3) Pokud pro trvalou překážku nelze věc použít k určenému účelu, rozhodne její správce, že se použije k podobnému účelu, nebo účelové určení zruší a použije ji k plnění svých úkolů. Účel věci může republikový výbor také změnit, nemůže-li strana jinak splnit splatný závazek a přislíbí-li současně, že určí k původnímu účelu náhradní věc, jakmile to bude možné.

[^ropr]: § 3 rozpočtových pravidel.
[^zavazek]: Účelově určený dar, závěť.

##### § 8 Správa věci

(1) Věc spravuje[^sprava-veci] organizační složka, která ji za stranu obdržela, případně která má plnit úkoly, k nimž je věc určená nebo potřebná. V pochybnostech rozhoduje o správě republikové předsednictvo. 

(2) Jen správce věci je oprávněn ji za stanovených podmínek zcizit nebo po dohodě zcizit správu jiné organizační složce. Správce věci spravuje rovněž příslušenství věci. 

(3) S věcí správce hospodaří s péčí řádného hospodáře, s přihlédnutím k jejímu účelu, politice strany a společenské odpovědnosti strany. Pokud to není na újmu této péči, lze s věcí hospodařit i jinak.

[^sprava-veci]: § 1400 a násl. občanského zákoníku.


##### § 9 Záměr

(1) **Záměr** je souhrn všech dílčích závazků, které jsou potřebné ke splnění určitého úkolu. Zakazuje se záměr rozdělit na dílčí části tak, aby tím došlo ke snížení jeho hodnoty. Stane-li se tak, k rozdělení se nepřihlíží.

(2) **Hodnotou záměru** je součet hodnot[^hodnota] všech dílčích závazků. Hodnotu záměru hospodář odhadne a případně potřebný souhlas obstará již před uzavřením závazku. Při určování hodnoty záměru se přihlíží k souhrnu plnění za období jednoho roku, jde-li o závazek k opakovanému plnění na neurčitou dobu (nájem, závislá práce a jiné).

(3) Nikoliv nepatrnou hodnotou se rozumí hodnota převyšující částku 5 000 Kč, větší hodnotou se rozumí hodnota převyšující částku 50 000 Kč.

[^hodnota]: § 492 zákona č. 89/2012 Sb., občanský zákoník. 

##### § 10 Nabytí věci

Strana smí nabýt věc, pokud 

a) zcizitel věci potřebným způsobem uvedl svou totožnost,[^identifikace]
b) bezúplatné plnění není zakázáno[^zakazani-darci] a 
c) republikové předsednictvo se záměrem předem souhlasilo a uzavřelo s dárcem písemnou darovací smlouvu s úředně ověřenými podpisy,[^darovaci-smlouvy] pokud má strana bezúplatně nabýt větší hodnotu.

[^identifikace]: § 18 odst. 1 písm. d) ZPS
[^zakazani-darci]: § 19 ZPS
[^darovaci-smlouvy]: § 18 odst. 3 ZPS

##### § 11 Zcizení

(1) Pokud má organizační složka zcizit hodnotu nikoliv nepatrnou, musí se záměrem předem souhlasit 
    a) u orgánu oblastního sdružení jeho oblastní fórum, 
    b) u orgánů strany na celostátní úrovni republikové předsednictvo.

(2) Pokud má organizační složka zcizit hodnotu větší, musí se záměrem předem souhlasit republikový výbor.

##### § 12 Průhlednost hospodaření

Na webu strany se zveřejňují

a) faktury, objednávky a doklady na výdaje, 
b) výroční finanční zprávy, 
c) účetní výkazy podle zákona o účetnictví, 
d) rozpočty a jejich plnění včetně žádostí o proplacení,
e) veškeré písemné smlouvy, 
f) soupis věcí, které spravuje každá organizační složka, s jejich hodnotou a místem výskytu,
g) seznam transparentních bankovních účtů,
h) seznam jiných finančních účtů s přehledem transakcí na nich. 

##### § 13 Účetní doklady

Hospodář je povinen každý záměr řádně doložit doklady požadovanými zákonem[^zou] ve stanovené lhůtě. Strana není zavázána uhradit náklady schváleného záměru, pokud tyto doklady neobdrží ani v dodatečně určené lhůtě. 

[^zou]: Zákon č. 563/1991 Sb., o účetnictví, ve znění pozdějších předpisů.

## Hospodaření s penězi

##### § 14 Bankovní účty

(1) Strana hospodaří elektronicky. Veškeré peníze strany jsou výlučně na transparentních bankovních účtech strany ve správě finančního odboru. Bankovní účty strany zveřejňuje banka na své internetové stránce. 

(2) Předseda strany zřídí k účtu správcovská oprávnění jen vedoucímu finančního odboru nebo jím pověřenému členu finančního odboru. 

(3) Osoba, která má získat dispoziční právo k bankovnímu účtu, se musí straně straně předem písemně zavázat k hmotné odpovědnosti za svěřené peníze. 

##### § 15 Struktura bankovních účtů

(1) Pokud není stanoveno jinak, používá se hlavní účet strany. Ostatní účty se vedou u stejné banky jako hlavní účet strany. Vedení bankovního účtu se volí tak, aby straně nemohl způsobit nepředvídatelné výdaje s jeho vedením; práva a okruh osob disponujících s účtem se volí tak, aby omezovaly nebezpečí zneužití.

(2) Republikové předsednictvo může rozhodnout o zřízení zvláštního bankovního účtu. Zvláštní účet musí být vymezen věcně, nikoliv územně (například spořící účet, volební účet, nikoliv účty krajských sdružení).

##### § 16 Žádosti o proplacení
(1) Finanční odbor převádí peníze z bankovního účtu na žádost o proplacení podanou jejich hospodářem.

(2) Žádost musí obsahovat informaci o druhu výdaje podle zákonného třídění,[^trideni] jakož i jiné třídění stanovené finančním odborem.

(3) Před vyplácením rozhodnutím o žádosti finanční odbor zkoumá,

    a) zda byl výdaj schválen hospodářem, případně odsouhlasen v požadované výši dalšími orgány,
    b) zda byla registrována výdajová rozpočtová položka, z níž má být výdaj proplacen, a zda je v ní dostatek peněz pro proplacení,
    c) zda byl výdaj hodnověrně doložen, pokud je proplácen zpětně, a odpovídá těmto pravidlům,
    d) zda je na účtu dostatek prostředků pro proplacení žádosti.

(4) Finanční odbor zamítne žádost, která je v rozporu s pravidly hospodaření. Jinak finanční odbor žádosti vyhoví a žádost proplatí zpětně nebo dopředu na účet příjemce anebo zprostředkovatele bez zbytečného odkladu. 

(5) Při vnitřních převodech mezi organizačními složkami se postupuje přiměřeně jako u žádosti o proplacení.

[^trideni]: § 18 odst. 1 písm. c) zákona č. 424/1991 Sb., o politických stranách a politických hnutích, ve znění pozdějších předpisů.

##### § 17 Zprostředkování

Pokud nejde o plnění na základě jiné smlouvy, považuje se převedení peněz na ohlášku za uzavření zprostředkovatelské smlouvy se zamýšleným účelem. 


##  Hospodaření s jinými věcmi

##### § 18 Předání hmotných věcí

Kdo pro stranu hodlá nabýt věc, která má hodnotu nikoliv nepatrnou a není určena ke spotřebě, zařadí ji do soupisu věcí a odevzdá ji do správy příslušné organizační složce. Věc strana nabývá předáním příslušné organizační složce.

##### § 19 Licence

Není-li předmět autorského práva zaměstnaneckým dílem,[^zam-dilo] a člen nebo registrovaný příznivec ho vytvořil pro Českou pirátskou stranu jako dobrovolník, uděluje předáním díla České pirátské straně veřejnou nevýhradní licenci [CC-BY-SA](http://creativecommons.org/licenses/by-sa/3.0/deed.cs) a strana může v jejích mezích udělovat podlicence a užívat předmět pro své propagační účely, a to i bez jména autora, je-li to při užití obvyklé. 

[^zam-dilo]: § 58 odst. 10 zákona č. 121/2000 Sb., autorský zákon, ve znění pozdějších předpisů.

## Závěrečná ustanovení

##### § 20 Obchodní společnost

Strana může založit  obchodní společnost  nebo družstvo nebo se účastnit jako společník nebo člen na již založené obchodní  společnosti  nebo  družstvu  za podmínek stanovených zákonem,[^korporace] pokud s tím předem vysloví republikový výbor souhlas se smlouvou, kterou mají být ujednány vztahy s touto obchodní společností nebo družstvem. 

[^korporace]: § 17 odst. 3 zákona č. 424/1991 Sb., o sdružování v politických stranách a v politických hnutích.

##### § 21 Hospodaření s vkladem

Pokud strana vloží majetek do koalice, obchodní společnosti nebo družstva nebo jinak sdruží či vyčlení majetek k určitému účelu, musí aspoň co do vkladu strany předem smluvně zajistit hospodaření s péčí řádného hospodáře (§ 4), vyloučit zakázaná jednání (§ 5), zajistit průhlednost hospodaření (§ 12), jakož i možnost kontroly kontrolními orgány strany. 

##### § 22 Sankce zastavení peněz

Porušuje-li organizační složka i přes upozornění pravidla hospodaření, finanční odbor jí rozhodnutím zastaví přívod peněz, dokud porušení nenapraví a neuhradí případnou škodu. Nestane-li se tak do dvou měsíců, vyšle finanční odbor do organizační složky svého člena, který smí učinit veškeré kroky nutné k nápravě.

##### § 23 Prováděcí předpisy

Tento předpis provede finanční odbor: Vyhláškou stanoví zejména

a) variabilní symboly pro všechny příchozí platby na účet,
b) lhůtu pro doložení transakce dokladem,
c) lhůty pro zpětné proplacení a ohlášku,
d) výši náhrady za cesty autem.


